## Parametri prestazionali e criteri di accettabilità

In questa sezione sono descritti i parametri prestazionali adottati per la
valutazione del metodo applicato alla matrice **terreni**.  
I metodi di calcolo utilizzati sono definiti in documenti operativi dedicati;
nel presente rapporto tali metodi vengono applicati ai dati sperimentali
raccolti e confrontati con i requisiti previsti.

### Limite di quantificazione (LOQ)

Il limite di quantificazione è determinato a partire dal punto più basso della
retta di taratura strumentale.

#### Requisiti sul limite di quantificazione

Per la matrice terreni, il requisito sul LOQ è definito tenendo conto dei limiti
normativi applicabili ai parametri di interesse. In particolare, il valore
obiettivo è fissato a **0.6 ng/kg**, in modo da garantire:

- il raggiungimento di almeno **1/10 del valore del limite di legge** previsto
  per il parametro I-TEQ PCDD/F (D.Lgs. 152/06);
- il rispetto del valore di LOQ indicato per il parametro OMS-TEQ PCDD/F + PCBdl,
  più restrittivo rispetto al precedente (decreto 46/2019).

La conformità del LOQ ottenuto viene verificata confrontando il valore calcolato
con il requisito stabilito. Il requisito è considerato soddisfatto quando il LOQ determinato sperimentalmente risulta inferiore o uguale al valore obiettivo stabilito.

### Intervallo di lavoro

L'intervallo di lavoro del metodo è definito come l'intervallo compreso tra il
limite di quantificazione e l'estremo superiore della retta di taratura.

All'interno di tale intervallo il metodo è applicato per la valutazione delle
prestazioni e per la successiva produzione dei risultati analitici.

### Intervallo di linearità

L'intervallo di linearità coincide con l'intervallo compreso tra l'estremo
inferiore e l'estremo superiore della retta di taratura.

La linearità del metodo è verificata nell'intero intervallo considerato,
assumendo che al suo interno la risposta strumentale sia adeguatamente
descritta dal modello di calibrazione adottato.

### Precisione

La precisione del metodo è valutata in termini di ripetibilità ed è espressa
mediante la deviazione standard, il limite di ripetibilità e il coefficiente di
variazione.

#### Deviazione standard di ripetibilità (s)

La deviazione standard di ripetibilità ($s$) è calcolata a partire da sei prove
indipendenti eseguite allo stesso livello di concentrazione.

Per concentrazioni diverse da quelle studiate in fase di validazione, il valore
di ripetibilità ($S_r$) è stimato utilizzando il coefficiente di variazione
determinato al livello più prossimo, assumendo una dipendenza lineare dalla
concentrazione:

$$
S_r = \mathrm{CV\%} / 100 \cdot C
$$

#### Limite di ripetibilità (r)

Il limite di ripetibilità ($r$) è calcolato utilizzando il valore del coefficiente
di Student a due code corrispondente a un livello di confidenza del 95%.

#### Requisiti sulla precisione

Il requisito sulla precisione è espresso in termini di CV% ed è definito come il
valore più restrittivo tra:

- il criterio previsto dal metodo normato di riferimento;
- il criterio derivante dalla linea guida per la stima dell'incertezza di misura,
  espresso come rapporto tra la ripetibilità e l'incertezza tipo associata al
  metodo.

La conformità è verificata confrontando il CV% ottenuto con il valore massimo
ammissibile.

### Giustezza

L'giustezza del metodo è espressa mediante il **recupero percentuale**, calcolato
come rapporto tra la media dei valori ottenuti da sei prove indipendenti e il
valore di riferimento.

Il valore di riferimento è determinato a partire dall'aggiunta nota di analita
effettuata sul campione reale.

#### Requisiti sull'giustezza

Il requisito sull'giustezza è definito come l'intervallo di recupero previsto dal
metodo normato di riferimento per i singoli analiti.

La conformità è verificata controllando che i valori di recupero rientrino
nell'intervallo accettabile.

### Incertezza di misura

L'incertezza associata ai valori di concentrazione misurati è stimata applicando
l'approccio previsto dalla linea guida SNPA per la matrice terreni.

Per i singoli congeneri viene considerata un'incertezza tipo pari al 30% del
valore misurato.  
L'incertezza associata ai parametri di sommatoria è determinata combinando le
incertezze dei singoli contributi.

L'incertezza estesa è calcolata utilizzando un fattore di copertura $k = 2$ ed è
applicata all'intero intervallo di lavoro.

#### Verifiche di coerenza tra precisione e incertezza

La coerenza tra i parametri di precisione e l'incertezza stimata è verificata
mediante il controllo della relazione tra limite di ripetibilità e incertezza
estesa ($2\, U > r$).

In aggiunta, valore atteso del circuito interlaboratorio deve essere compreso all'interno dell'intervallo di valori individuato dall'incertezza estesa della misura effettuata dal laboratorio.

